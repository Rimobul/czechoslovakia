# Kraje, země nebo regiony?

V předchozím článku jsme zmiňovali, že státnímu uspořádání nového Československa by slušelo, kdyby se jednalo o unitární stát se silnou mírou decentralizace a rozsáhlými pravomocemi pro samosprávy. Jak by takové rozdělení na samosprávy mohlo vypadat?

## Současnost - 22 krajů

Kdyby Československo převzalo současné administrativní rozdělení, mělo by 22 krajů. 14 v Česku (Hlavní město Praha, kraj Jihočeský, Jihomoravský, Karlovarský, Královehradecký, Liberecký, Moravskoslezský, Olomoucký, Pardubický, Plzeňský, Středočeský, Ústecký, Vysočina a Zlínský kraj) a 8 na Slovensku (Banskobystrický, Bratislavský, Košický, Nitranský, Prešovský, Trenčínsky, Trnavský a Žilinský kraj). 

Zdá se vám to moc? Nejste jediní. Současné kraje vznikly v letech 2000 a 2001 a již krátce po svém vzniku začali čelit kritice. Kraje jsou nerovnoměrné - některé příliš velké (Středočeský, Prešovský), jiné příliš malé (Karlovarský, Zlínský, Bratislavský). Ignorují přirozené, historické nebo kulturně-sociální hranice (Vysočina, Trenčínsky kraj), nebo mají zcela nelogické hranice, které nelogicky protínají páteřní infrastrukturu (Trnavský, Pardubický kraj).

Československé kraje ale neměly vždy tu podobu, jakou známe teď. Historicky byly naše státy rozděleny na různé jiné kraje, župy nebo země. Jaké to byly? A byla by některá z historických variant vhodnější pro současnost?

## Historické dělení

Za První republiky, tedy mezi léty 1918 - 1938, se Československo dělilo na 5, později 4 země: Podkarpatskou Rus, zemi Slovenskou, zemi Českou a země Moravské a Slezské, které byly později sloučeny do jedné země Moravskoslezské.

Krátce se uvažovalo i rozdělení na 20 žup - k tomu však nikdy nedošlo, jak z politických (strach z německé menšiny), tak kulturních důvodů (župy neměli v Česku historii). Rozdělení mělo vypadat následovně:

- Čechy - župy Pražská, Pardubická, Královehradecká, Mladoboleslavská, Českolipská, Lounská, Karlovarská, Plzeňská a Českobudějovická
- Morava a Slezsko - Jihlavská, Brněnská, Olomoucká, Uherskohradišťská, Moravskoostravská a Těšínská župa
- Slovensko - Bratislavská, Nitranská, Považská, Zvolenská, Podtatranská a Košická župa

Za druhé světové války se v Protektorátu dochovalo rozdělení na dvě okleštěné země - zemi Českou a Moravskou. Ty byly dále rozděleny na "Oberlandraty", které by se dali přirovnat ke krajům. V Čechách měli centra v Praze, Hradci Králové, Českých Budějovicích a Plzni. Na Moravě to byla Ostrava, Brno a Jihlava. 

Slovenský stát si zachoval dělení na župy, které připomínali původní záměr administrativního dělení z první republiky. Existovali tady župy Bratislavská, Nitranská, Trenčínska, Tatranská, Hronská a Šarišsko-Zemplínska.

Po obnově Československa se na krátkou dobu vrátilo zemské zřízení. To bylo ovšem v roce 1948 zrušeno a vznikly tzv. "malé kraje". V Česku se jejich počet a sídla shodovali se současností (až na Zlín, který se tehdy jmenoval Gottwaldov), avšak hranice byli nápadně jiné. Je nutno podotknout, že toto byla prvá změna, která přestala respektovat historickou Česko-moravskou hranici. Některé kraje (jako Jihlavský nebo Pardubický kraj) se tak skládali s českých i moravských okresů. Moravsko-slovenská hranice ovšem zůstala zachována. Na Slovensku vzniklo 6 krajů - Bratislavský, Nitranský, Žilinský, Banskobystrický, Košický a Prešovský.

Už v roce 1960 došlo ale k další změně a kraje byly sloučeny do větších celků. Na Slovensku vznikly 3 kraje - Západoslovenský, Stredoslovenský a Východoslovenský. Později se od Západoslovenského kraje oddělila Bratislava jako samostatná územní jednotka. Morava se rozdělila na 2 části - Severomoravský a Jihomoravský kraj. Čechy se měli původně také dělit na 3 oblasti - Východočeskou, Středočeskou a Západočeskou. Nakonec ale vzniklo krajů hned 6 - Východočeský, Jihočeský, Západočeský, Severočeský, Středočeský a Hlavní město Praha.

Tyto velké kraje přetrvaly až do roku 1996, resp. 2000, kdy byly nahrazeny kraji současnými.

## Alternativy pro budoucnost

Jestli jsou současné kraje moc malé, můžeme se podívat, jaké historické alternativy se zdají být lepší - a upravit si je pro současnost. Rozdělení na 3 země - Čechy, Moravu a Slovensko - je asi nejpřirozenější, ovšem tyto celky spadají do druhého extrému - jsou až příliš velké. 

### 14 velkých krajů

Historicky nejstabilnější se zdají "velké kraje" z období let 1960-2000. V Čechách by jich mohlo zůstat 6 - Východočeský, Jihočeský, Západočecký, Severočeský a Středočeský kraj. Samostatným krajem by zůstala i Praha. Z důvodu větší vyváženosti co se týče rozlohy a počtu obyvatel, by Pražský kraj byl rozšířen i o okresy Praha-Východ a Praha-Západ. Sídlami ostatních krajů by zůstal Hradec Králové, České Budějovice a Plzeň. V případě Severočeského kraje by se dalo diskutovat, jestli by jako sídlo bylo vhodnější Ústí nad Labem (které má centrálnější polohu), nebo Liberec (který je větší).

Vzhledem k vývoji obyvatel a infrastruktury by na Moravě a na Slovensku muselo dojít k větším úpravám. Na Moravě by mezi krajem Jihomoravským (sídlo v Brně) a Severomoravským (sídlo v Ostravě) měl vzniknout i kraj Středomoravský (se sídlem v Olomouci), jak to v roce 1992 navrhoval poslanec Josef Ježek. Středomoravskému kraji by připadl i okres Svitavy, čímž bychom se víc přiblížili k respektování historické hranice mezi Čechy a Moravou.

Na Slovensku by mělo vziknout hned 5 krajů - přibližně podle připravovaného návrhu nové územního dělení, které uniklo na veřejnost v roce 2024. Byly by to kraje Východoslovenský (se sídlem v Košicích), Středoslovenský (sídlo Banská Bystrica), kraj Severoslovenský (se sídlem v Žilině) a kraj Západoslovenský (sídlo v Nitře). Svůj vlastní kraj by dostala i Bratislava s okolím.

### 9 regionů

Ještě o něco větší kraje bychom dostali, kdybychom následovali původní záměr administrativního dělení z roku 1960 - tedy 3 kraje v Čechách, 2 na Moravě a 3 na Slovensku (a osobité území pro Hlavní město Praha). Toto rozdělení volně připomíná i Evropskou klasifikaci NUTS2.

Slovensko a Morava by byly rozděleny tak, jak mezi léty 1960-2000: na kraje Východoslovenský, Středoslovenský, Západoslovenský, Severomoravský a Jihomoravský. V případě Čech by vznikly úplně nové regiony - na jihozápadě by to byly Jižní Čechy se sídlem v Plzni, na severozápadě Západní Čechy se sídlem v Ústí nad Labem a na severovýchodě Východní Čechy se sídlem v Hradci Králové.

### 5 menších zemí

Poslední variantou, která dělí Československo na menší celky, než jsou 3 země, je rozdělení na 5 jakýchsi "menších zemí", neboli "pod-zemí". Tento návrh je inspirován návrhem promoravských politiků z roku 1995. Morava by zůstala jako jedna země se sídlem v Brně. Čechy i Slovensko by se pak rozdělili na 2 menší země - zemi Severočeskou se sídlem v Hradci Králové, zemi Jihočeskou se sídlem v Plzni, zemi Západoslovenskou se sídlem v Bratislavě a zemi Východoslovenskou se sídlem v Košicích.

## Závěr

Jak je vidět, možností administrativního uspořádání sjednoceného Československa je hned několik – od současných 22 krajů, přes historicky osvědčené „velké kraje“, až po ambicióznější koncepty regionů či menších zemí. Každý model má své výhody i nevýhody: menší kraje mohou být blíže občanům, ale hrozí roztříštěnost a nerovnováha; větší celky zase mohou disponovat větší mírou autonomie, nabízejí efektivnější správu a respektování historických hranic, ale mohou působit příliš vzdáleně od lokálních potřeb.

Otázka tedy nestojí jen na počtu krajů či zemí, ale především v hledání rovnováhy mezi efektivní správou a živou samosprávou. Ať už by se nové Československo rozdělilo jakkoliv, klíčové je, aby toto dělení nebylo jen administrativní mapou, ale skutečným nástrojem pro lepší život lidí, kteří v něm žijí.